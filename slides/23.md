---
marp: true
title: 外篇 知北游
theme: uncover
paginate: true
---

# 外篇 知北游

---

![](assets/audios/23/1.mp3)

知北游于玄水之上，登隐弅之丘，而适遭无为谓焉。知谓无为谓曰： __「予欲有问乎若：何思何虑则知道？何处何服则安道？何从何道则得道？」__ 三问而无为谓不答也，非不答，不知答也。知不得问，反于白水之南，登狐阕之丘，而睹狂屈焉。知以之言也问乎狂屈。狂屈曰： __「唉！予知之，将语若，中欲言而忘其所欲言。」__ 知不得问，反于帝宫，见黄帝而问焉。黄帝曰： __「无思无虑始知道，无处无服始安道，无从无道始得道。」__ 

---

![](assets/audios/23/2.mp3)

知问黄帝曰： __「我与若知之，彼与彼不知也，其孰是邪？」__ 黄帝曰： __「彼无为谓真是也，狂屈似之，我与汝终不近也。夫知者不言，言者不知，故圣人行不言之教。道不可致，德不可至。仁可为也，义可亏也，礼相伪也。故曰：‘失道而后德，失德而后仁，失仁而后义，失义而后礼。礼者，道之华而乱之首也。’故曰：‘为道者日损，损之又损之，以至于无为，无为而无不为也。’今已为物也，欲复归根，不亦难乎！其易也，其唯大人乎！生也死之徒，死也生之始，孰知其纪！人之生，气之聚也，聚则为生，散则为死。若死生为徒，吾又何患！故万物一也，是其所美者为神奇，其所恶者为臭腐；臭腐复化为神奇，神奇复化为臭腐。故曰：‘通天下一气耳。’圣人故贵一。」__ 

---

![](assets/audios/23/3.mp3)

知谓黄帝曰： __「吾问无为谓，无为谓不应我，非不我应，不知应我也。吾问狂屈，狂屈中欲告我而不我告，非不我告，中欲告而忘之也。今予问乎若，若知之，奚故不近？」__ 黄帝曰： __「彼其真是也，以其不知也；此其似之也，以其忘之也；予与若终不近也，以其知之也。」__ 

---

![](assets/audios/23/4.mp3)

狂屈闻之，以黄帝为知言。

---

![](assets/audios/23/5.mp3)

天地有大美而不言，四时有明法而不议，万物有成理而不说。圣人者，原天地之美而达万物之理。是故至人无为，大圣不作，观于天地之谓也。

---

![](assets/audios/23/6.mp3)

今彼神明至精，与彼百化，物已死生方圆，莫知其根也，扁然而万物自古以固存。六合为巨，未离其内；秋豪为小，待之成体。天下莫不沈浮，终身不故；阴阳四时运行，各得其序。惛然若亡而存，油然不形而神，万物畜而不知。此之谓本根，可以观于天矣。

---

![](assets/audios/23/7.mp3)

啮缺问道乎被衣，被衣曰： __「若正汝形，一汝视，天和将至；摄汝知，一汝度，神将来舍。德将为汝美，道将为汝居，汝瞳焉如新出之犊而无求其故！」__ 言未卒，啮缺睡寐。被衣大说，行歌而去之，曰： __「形若槁骸，心若死灰，真其实知，不以故自持。媒媒晦晦，无心而不可与谋。彼何人哉！」__ 

---

![](assets/audios/23/8.mp3)

舜问乎丞曰： __「道可得而有乎？」__ 曰： __「汝身非汝有也，汝何得有夫道？」__ 舜曰： __「吾身非吾有也，孰有之哉？」__ 曰： __「是天地之委形也；生非汝有，是天地之委和也；性命非汝有，是天地之委顺也；孙子非汝有，是天地之委蜕也。故行不知所往，处不知所持，食不知所味。天地之强阳气也，又胡可得而有邪？」__ 

---

![](assets/audios/23/9.mp3)

孔子问于老聃曰： __「今日晏闲，敢问至道。」__ 

---

![](assets/audios/23/10.mp3)

老聃曰： __「汝齐戒，疏𤅢而心，澡雪而精神，掊击而知！夫道，窅然难言哉！将为汝言其崖略。

---

![](assets/audios/23/11.mp3)

夫昭昭生于冥冥，有伦生于无形，精神生于道，形本生于精，而万物以形相生，故九窍者胎生，八窍者卵生。其来无迹，其往无崖，无门无房，四达之皇皇也。邀于此者，四肢强，思虑恂达，耳目聪明，其用心不劳，其应物无方。天不得不高，地不得不广，日月不得不行，万物不得不昌，此其道与！

---

![](assets/audios/23/12.mp3)

且夫博之不必知，辩之不必慧，圣人以断之矣。若夫益之而不加益，损之而不加损者，圣人之所保也。渊渊乎其若海，魏魏乎其终则复始也，运量万物而不匮，则君子之道，彼其外与！万物皆往资焉而不匮，此其道与！

---

![](assets/audios/23/13.mp3)

中国有人焉，非阴非阳，处于天地之闲，直且为人，将反于宗。自本观之，生者，暗醷物也。虽有寿夭，相去几何？须臾之说也。奚足以为尧、桀之是非？

---

![](assets/audios/23/14.mp3)

果蓏有理，人伦虽难，所以相齿。圣人遭之而不违，过之而不守。调而应之，德也；偶而应之，道也。帝之所兴，王之所起也。

---

![](assets/audios/23/15.mp3)

人生天地之间，若白驹之过郤，忽然而已。注然勃然，莫不出焉；油然漻然，莫不入焉。已化而生，又化而死，生物哀之，人类悲之。解其天弢，堕其天𧙍，纷乎宛乎，魂魄将往，乃身从之，乃大归乎！

---

![](assets/audios/23/16.mp3)

不形之形，形之不形，是人之所同知也，非将至之所务也，此众人之所同论也。彼至则不论，论则不至。明见无值，辩不若默。道不可闻，闻不若塞。此之谓大得。」__ 

---

![](assets/audios/23/17.mp3)

东郭子问于庄子曰： __「所谓道，恶乎在？」__ 庄子曰： __「无所不在。」__ 东郭子曰： __「期而后可。」__ 庄子曰： __「在蝼蚁。」__ 曰： __「何其下邪？」__ 曰： __「在稊稗。」__ 曰： __「何其愈下邪？」__ 曰： __「在瓦甓。」__ 曰： __「何其愈甚邪？」__ 曰： __「在屎溺。」__ 东郭子不应。

---

![](assets/audios/23/18.mp3)

庄子曰： __「夫子之问也，固不足质。正获之问于监市履狶也，每下愈况。汝唯莫必，无乎逃物。至道若是，大言亦然。周、遍、咸三者，异名同实，其指一也。尝相与游乎无何有之宫，同合而论，无所终穷乎！尝相与无为乎！澹而静乎！漠而清乎！调而闲乎！寥已吾志，无往焉而不知其所至；去而来而不知其所止，吾已往来焉而不知其所终；彷徨乎冯闳，大知入焉而不知其所穷。物物者与物无际，而物有际者，所谓物际者也；不际之际，际之不际者也。谓盈虚衰杀，彼为盈虚非盈虚，彼为衰杀非衰杀，彼为本末非本末，彼为积散非积散也。」__ 

---

![](assets/audios/23/19.mp3)

婀荷甘与神农同学于老龙吉。神农隐几阖户昼瞑，婀荷甘日中奓户而入，曰： __「老龙死矣！」__ 神农隐几拥杖而起，嚗然放杖而笑，曰： __「天知予僻陋慢訑，故弃予而死。已矣！夫子无所发予之狂言而死矣夫！」__ 

---

![](assets/audios/23/20.mp3)

弇堈吊闻之，曰： __「夫体道者，天下之君子所系焉。今于道，秋豪之端，万分未得处一焉，而犹知藏其狂言而死，又况夫体道者乎！视之无形，听之无声，于人之论者，谓之冥冥，所以论道，而非道也。」__ 

---

![](assets/audios/23/21.mp3)

于是泰清问乎无穷曰： __「子知道乎？」__ 无穷曰： __「吾不知。」__ 又问乎无为。无为曰： __「吾知道。」__ 曰： __「子之知道，亦有数乎？」__ 曰： __「有。」__ 曰： __「其数若何？」__ 无为曰： __「吾知道之可以贵，可以贱，可以约，可以散。此吾所以知道之数也。」__ 泰清以之言也问乎无始，曰： __「若是，则无穷之弗知，与无为之知，孰是而孰非乎？」__ 无始曰： __「不知深矣，知之浅矣；弗知内矣，知之外矣。」__ 于是泰清中而叹曰： __「弗知乃知乎！知乃不知乎！孰知不知之知？」__ 无始曰： __「道不可闻，闻而非也；道不可见，见而非也；道不可言，言而非也。知形形之不形乎？道不当名。」__ 

---

![](assets/audios/23/22.mp3)

无始曰： __「有问道而应之者，不知道也。虽问道者，亦未闻道。道无问，问无应。无问问之，是问穷也；无应应之，是无内也。以无内待问穷，若是者，外不观乎宇宙，内不知乎太初，是以不过乎昆仑，不游乎太虚。」__ 

---

![](assets/audios/23/23.mp3)

光曜问乎无有曰： __「夫子有乎，其无有乎？」__ 光曜不得问，而孰视其状貌，窅然空然，终日视之而不见，听之而不闻，搏之而不得也。光曜曰： __「至矣！其孰能至此乎！予能有无矣，而未能无无也，及为无有矣，何从至此哉！」__ 

---

![](assets/audios/23/24.mp3)

大马之捶钩者，年八十矣，而不失豪芒。大马曰： __「子巧与？有道与？」__ 曰： __「臣有守也。臣之年二十而好捶钩，于物无视也，非钩无察也。是用之者，假不用者也以长得其用，而况乎无不用者乎！物孰不资焉？」__ 

---

![](assets/audios/23/25.mp3)

冉求问于仲尼曰： __「未有天地可知邪？」__ 仲尼曰： __「可。古犹今也。」__ 冉求失问而退，明日复见，曰： __「昔者吾问‘未有天地可知乎’，夫子曰：‘可。古犹今也。’昔者吾昭然，今日吾昧然，敢问何谓也？」__ 仲尼曰： __「昔之昭然也，神者先受之；今之昧然也，且又为不神者求邪？无古无今，无始无终。未有子孙而有子孙，可乎？」__ 冉求未对。仲尼曰： __「已矣，末应矣！不以生生死，不以死死生。死生有待邪？皆有所一体。有先天地生者物邪？物物者非物。物出不得先物也，犹其有物也。犹其有物也，无已。圣人之爱人也终无已者，亦乃取于是者也。」__ 

---

![](assets/audios/23/26.mp3)

颜渊问乎仲尼曰： __「回尝闻诸夫子曰：‘无有所将，无有所迎。’回敢问其游。」__ 仲尼曰： __「古之人，外化而内不化；今之人，内化而外不化。与物化者，一不化者也。安化安不化，安与之相靡，必与之莫多。狶韦氏之囿，黄帝之圃，有虞氏之宫，汤、武之室。君子之人，若儒、墨者师，故以是非相𩐋也，而况今之人乎！圣人处物不伤物。不伤物者，物亦不能伤也。唯无所伤者，为能与人相将、迎。山林与！皋壤与！使我欣欣然而乐与！乐未毕也，哀又继之。哀乐之来，吾不能御，其去弗能止。悲夫！世人直为物逆旅耳！夫知遇而不知所不遇，知能能而不能所不能。无知无能者，固人之所不免也。夫务免乎人之所不免者，岂不亦悲哉！至言去言，至为去为。齐知之所知，则浅矣。」__ 