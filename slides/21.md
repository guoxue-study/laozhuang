---
marp: true
title: 外篇 山木
theme: uncover
paginate: true
---

# 外篇 山木

---

![](assets/audios/21/1.mp3)

庄子行于山中，见大木，枝叶盛茂，伐木者止其旁而不取也。问其故。曰： __「无所可用。」__ 庄子曰： __「此木以不材得终其天年。」__ 夫子出于山，舍于故人之家。故人喜，命竖子杀雁而烹之。竖子请曰： __「其一能鸣，其一不能鸣，请奚杀？」__ 主人曰： __「杀不能鸣者。」__ 

---

![](assets/audios/21/2.mp3)

明日，弟子问于庄子曰： __「昨日山中之木，以不材得终其天年；今主人之雁，以不材死。先生将何处？」__ 庄子笑曰： __「周将处夫材与不材之间。材与不材之间，似之而非也，故未免乎累。若夫乘道德而浮游则不然。无誉无訾，一龙一蛇，与时俱化，而无肯专为；一上一下，以和为量，浮游乎万物之祖；物物而不物于物，则胡可得而累邪！此黄帝、神农之法则也。若夫万物之情，人伦之传，则不然。合则离，成则毁，廉则挫，尊则议，有为则亏，贤则谋，不肖则欺，胡可得而必乎哉？悲夫！弟子志之，其唯道德之乡乎！」__ 

---

![](assets/audios/21/3.mp3)

市南宜僚见鲁侯，鲁侯有忧色。市南子曰： __「君有忧色，何也？」__ 鲁侯曰： __「吾学先王之道，修先君之业，吾敬鬼尊贤，亲而行之，无须臾离居，然不免于患，吾是以忧。」__ 

---

![](assets/audios/21/4.mp3)

市南子曰： __「君之除患之术浅矣。夫丰狐文豹，栖于山林，伏于岩穴，静也；夜行昼居，戒也；虽饥渴隐约，犹旦胥疏于江湖之上而求食焉，定也。然且不免于罔罗机辟之患，是何罪之有哉？其皮为之灾也。今鲁国独非君之皮邪？吾愿君刳形去皮，洒心去欲，而游于无人之野。南越有邑焉，名为建德之国。其民愚而朴，少私而寡欲；知作而不知藏，与而不求其报；不知义之所适，不知礼之所将；猖狂妄行，乃蹈乎大方；其生可乐，其死可葬。吾愿君去国捐俗，与道相辅而行。」__ 

---

![](assets/audios/21/5.mp3)

君曰： __「彼其道远而险，又有江山，我无舟车，奈何？」__ 市南子曰： __「君无形倨，无留居，以为舟车。」__ 

---

![](assets/audios/21/6.mp3)

君曰： __「彼其道幽远而无人，吾谁与为邻？吾无粮，我无食，安得而至焉？」__ 市南子曰： __「少君之费，寡君之欲，虽无粮而乃足。君其涉于江而浮于海，望之而不见其崖，愈往而不知其所穷。送君者皆自崖而反，君自此远矣。故有人者累，见有于人者忧。故尧非有人，非见有于人也。吾愿去君之累，除君之忧，而独与道游于大莫之国。方舟而济于河，有虚船来触舟，虽有惼心之人不怒；有一人在其上，则呼张歙之；一呼而不闻，再呼而不闻，于是三呼邪，则必以恶声随之。向也不怒而今也怒，向也虚而今也实。人能虚己以游世，其孰能害之！」__ 

---

![](assets/audios/21/7.mp3)

北宫奢为卫灵公赋敛以为钟，为坛乎国门之外，三月而成上下之县。王子庆忌见而问焉，曰： __「子何术之设？」__ 奢曰： __「一之间，无敢设也。奢闻之：‘既雕既琢，复归于朴。’侗乎其无识，傥乎其怠疑；萃乎芒乎，其送往而迎来；来者勿禁，往者勿止；从其强梁，随其曲傅，因其自穷。故朝夕赋敛而毫毛不挫，而况有大涂者乎！」__ 

---

![](assets/audios/21/8.mp3)

孔子围于陈、蔡之间，七日不火食。大公任往吊之，曰： __「子几死乎？」__ 曰： __「然。」__  __「子恶死乎？」__ 曰： __「然。」__ 

---

![](assets/audios/21/9.mp3)

任曰： __「予尝言不死之道。东海有鸟焉，其名曰意怠。其为鸟也，翂翂翐翐，而似无能；引援而飞，迫胁而栖；进不敢为前，退不敢为后；食不敢先尝，必取其绪。是故其行列不斥，而外人卒不得害，是以免于患。直木先伐，甘井先竭。子其意者饰知以惊愚，修身以明污，昭昭乎若揭日月而行，故不免也。昔吾闻之大成之人曰：‘自伐者无功，功成者堕，名成者亏。’孰能去功与名而还与众人！道流而不明居，得行而不名处；纯纯常常，乃比于狂；削迹捐势，不为功名。是故无责于人，人亦无责焉。至人不闻，子何喜哉？」__ 

---

![](assets/audios/21/10.mp3)

孔子曰： __「善哉！」__ 辞其交游，去其弟子，逃于大泽；衣裘褐，食杼栗；入兽不乱群，入鸟不乱行。鸟兽不恶，而况人乎！

---

![](assets/audios/21/11.mp3)

孔子问子桑雽曰： __「吾再逐于鲁，伐树于宋，削迹于卫，穷于商、周，围于陈、蔡之间。吾犯此数患，亲交益疏，徒友益散，何与？」__ 

---

![](assets/audios/21/12.mp3)

子桑雽曰： __「子独不闻假人之亡与？林回弃千金之璧，负赤子而趋。或曰：‘为其布与？赤子之布寡矣。为其累与？赤子之累多矣。弃千金之璧，负赤子而趋，何也？’林回曰：‘彼以利合，此以天属也。’夫以利合者，迫穷祸患害相弃也；以天属者，迫穷祸患害相收也。夫相收之与相弃亦远矣。且君子之交淡若水，小人之交甘若醴；君子淡以亲，小人甘以绝。彼无故以合者，则无故以离。」__ 

---

![](assets/audios/21/13.mp3)

孔子曰： __「敬闻命矣。」__ 徐行翔佯而归，绝学捐书，弟子无挹于前，其爱益加进。

---

![](assets/audios/21/14.mp3)

异日，桑雽又曰： __「舜之将死，真泠禹曰：‘汝戒之哉！形莫若缘，情莫若率。缘则不离，率则不劳；不离不劳，则不求文以待形；不求文以待形，固不待物。’」__ 

---

![](assets/audios/21/15.mp3)

庄子衣大布而补之，正緳系履而过魏王。魏王曰： __「何先生之惫邪？」__ 庄子曰： __「贫也，非惫也。士有道德不能行，惫也。衣弊履穿，贫也，非惫也，此所谓非遭时也。王独不见夫腾猿乎？其得楠、梓、豫、章也，揽蔓其枝，而王长其间，虽羿、蓬蒙不能眄睨也。及其得柘、棘、枳、枸之闲也，危行侧视，振动悼栗，此筋骨非有加急而不柔也，处势不便，未足以逞其能也。今处昏上乱相之间，而欲无惫，奚可得邪？此比干之见剖心，徵也夫！」__ 

---

![](assets/audios/21/16.mp3)

孔子穷于陈、蔡之间，七日不火食，左据槁木，右击槁枝，而歌猋氏之风，有其具而无其数，有其声而无宫角，木声与人声，犁然有当于人心。

---

![](assets/audios/21/17.mp3)

颜回端拱还目而窥之。仲尼恐其广己而造大也，爱己而造哀也，曰： __「回！无受天损易，无受人益难。无始而非卒也，人与天一也。夫今之歌者其谁乎？」__ 

---

![](assets/audios/21/18.mp3)

回曰： __「敢问无受天损易。」__ 仲尼曰： __「饥溺寒暑，穷桎不行，天地之行也，运物之泄也，言与之偕逝之谓也。为人臣者，不敢去之。执臣之道犹若是，而况乎所以待天乎！」__ 

---

![](assets/audios/21/19.mp3)

 __「何谓无受人益难？」__ 仲尼曰： __「始用四达，爵禄并至而不穷，物之所利，乃非己也，吾命有在外者也。君子不为盗，贤人不为窃。吾若取之，何哉？故曰：鸟莫知于鷾鸸，目之所不宜处，不给视，虽落其实，弃之而走。其畏人也，而袭诸人间，社稷存焉尔。」__ 

---

![](assets/audios/21/20.mp3)

 __「何谓无始而非卒？」__ 仲尼曰： __「化其万物而不知其禅之者，焉知其所终？焉知其所始？正而待之而已耳。」__ 

---

![](assets/audios/21/21.mp3)

 __「何谓天与人一邪？」__ 仲尼曰： __「有人，天也；有天，亦天也。人之不能有天，性也，圣人晏然体逝而终矣。」__ 

---

![](assets/audios/21/22.mp3)

庄周游乎雕陵之樊，睹一异鹊自南方来者，翼广七尺，目大运寸，感周之颡而集于栗林。庄周曰： __「此何鸟哉？翼殷不逝，目大不覩。」__ 蹇裳躩步，执弹而留之。睹一蝉方得美荫而忘其身；螳蜋执翳而搏之，见得而忘其形；异鹊从而利之，见利而忘其真。庄周怵然曰： __「噫！物固相累，二类相召也。」__ 捐弹而反走，虞人逐而谇之。

---

![](assets/audios/21/23.mp3)

庄周反入，三月不庭。蔺且从而问之： __「夫子何为顷间甚不庭乎？」__ 庄周曰： __「吾守形而忘身，观于浊水而迷于清渊。且吾闻诸夫子曰：‘入其俗，从其俗。’今吾游于雕陵而忘吾身，异鹊感吾颡，游于栗林而忘真，栗林虞人以吾为戮，吾所以不庭也。」__ 

---

![](assets/audios/21/24.mp3)

阳子之宋，宿于逆旅。逆旅有妾二人，其一人美，其一人恶，恶者贵而美者贱。阳子问其故，逆旅小子对曰： __「其美者自美，吾不知其美也；其恶者自恶，吾不知其恶也。」__ 阳子曰： __「弟子记之！行贤而去自贤之行，安往而不爱哉？」__ 