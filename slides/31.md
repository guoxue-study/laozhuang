---
marp: true
title: 杂篇 说剑
theme: uncover
paginate: true
---

# 杂篇 说剑

---

![](assets/audios/31/1.mp3)

昔赵文王喜剑，剑士夹门而客三千馀人，日夜相击于前，死伤者岁百馀人，好之不厌。如是三年，国衰，诸侯谋之。太子悝患之，募左右曰： __「孰能说王之意止剑士者，赐之千金。」__ 左右曰： __「庄子当能。」__ 

---

![](assets/audios/31/2.mp3)

太子乃使人以千金奉庄子。庄子弗受，与使者俱往见太子曰： __「太子何以教周，赐周千金？」__ 太子曰： __「闻夫子明圣，谨奉千金以币从者。夫子弗受，悝尚何敢言！」__ 庄子曰： __「闻太子所欲用周者，欲绝王之喜好也。使臣上说大王而逆王意，下不当太子，则身刑而死，周尚安所事金乎！使臣上说大王，下当太子，赵国何求而不得也？」__ 太子曰： __「然。吾王所见，唯剑士也。」__ 庄子曰： __「诺。周善为剑。」__ 太子曰： __「然吾王所见剑士，皆蓬头、突鬓、垂冠，曼胡之缨，短后之衣，嗔目而语难，王乃说之。今夫子必儒服而见王，事必大逆。」__ 庄子曰： __「请治剑服。」__ 治剑服三日，乃见太子。太子乃与见王，王脱白刃待之。

---

![](assets/audios/31/3.mp3)

庄子入殿门不趋，见王不拜。王曰： __「子欲何以教寡人，使太子先？」__ 曰： __「臣闻大王喜剑，故以剑见王。」__ 王曰： __「子之剑何能禁制？」__ 曰： __「臣之剑，十步一人，千里不留行。」__ 王大悦之，曰： __「天下无敌矣。」__ 庄子曰： __「夫为剑者，示之以虚，开之以利，后之以发，先之以至。愿得试之。」__ 王曰： __「夫子休就舍，待命令设戏请夫子。」__ 王乃校剑士七日，死伤者六十馀人，得五六人，使奉剑于殿下，乃召庄子。王曰： __「今日试使士敦剑。」__ 庄子曰： __「望之久矣。」__ 王曰： __「夫子所御杖，长短何如？」__ 曰： __「臣之所奉皆可。然臣有三剑，唯王所用，请先言而后试。」__ 

---

![](assets/audios/31/4.mp3)

王曰： __「愿闻三剑。」__ 曰： __「有天子剑，有诸侯剑，有庶人剑。」__ 王曰： __「天子之剑何如？」__ 曰： __「天子之剑，以燕溪、石城为锋，齐、岱为锷，晋、魏为脊，周、宋为镡，韩、魏为夹，包以四夷，裹以四时，绕以渤海，带以常山，制以五行，论以刑德，开以阴阳，持以春夏，行以秋冬。此剑直之无前，举之无上，案之无下，运之无旁，上决浮云，下绝地纪。此剑一用，匡诸侯，天下服矣。此天子之剑也。」__ 

---

![](assets/audios/31/5.mp3)

文王芒然自失，曰： __「诸侯之剑何如？」__ 曰： __「诸侯之剑，以知勇士为锋，以清廉士为锷，以贤良士为脊，以忠圣士为镡，以豪桀士为夹。此剑值之亦无前，举之亦无上，案之亦无下，运之亦无旁，上法圆天以顺三光，下法方地以顺四时，中和民意以安四乡。此剑一用，如雷霆之震也，四封之内，无不宾服而听从君命者矣。此诸侯之剑也。」__ 

---

![](assets/audios/31/6.mp3)

王曰： __「庶人之剑何如？」__ 曰： __「庶人之剑，蓬头、突鬓、垂冠，曼胡之缨，短后之衣，瞋目而语难，相击于前，上斩颈领，下决肝肺。此庶人之剑，无异于斗鸡，一旦命已绝矣，无所用于国事。今大王有天子之位，而好庶人之剑，臣窃为大王薄之。」__ 

---

![](assets/audios/31/7.mp3)

王乃牵而上殿，宰人上食，王三环之。庄子曰： __「大王安坐定气，剑事已毕奏矣。」__ 于是文王不出宫三月，剑士皆服毙其处也。