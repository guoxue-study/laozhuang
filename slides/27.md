---
marp: true
title: 杂篇 外物
theme: uncover
paginate: true
---

# 杂篇 外物

---

![](assets/audios/27/1.mp3)

外物不可必，故龙逢诛，比干戮，箕子狂，恶来死，桀、纣亡。人主莫不欲其臣之忠，而忠未必信，故伍员流于江，苌弘死于蜀，藏其血三年，化而为碧。人亲莫不欲其子之孝，而孝未必爱，故孝己忧而曾参悲。

---

![](assets/audios/27/2.mp3)

木与木相摩则然，金与火相守则流。阴阳错行，则天地大絯，于是乎有雷有霆，水中有火，乃焚大槐。有甚忧两陷而无所逃，螴蜳不得成，心若县于天地之间，慰睯沈屯，利害相摩，生火甚多，众人焚和。月固不胜火，于是乎有僓然而道尽。

---

![](assets/audios/27/3.mp3)

庄周家贫，故往贷粟于监河侯。监河侯曰： __「诺。我将得邑金，将贷子三百金，可乎？」__ 庄周忿然作色曰： __「周昨来，有中道而呼者。周顾视车辙中，有鲋鱼焉。周问之曰：‘鲋鱼来！子何为者邪？’对曰：‘我，东海之波臣也。君岂有斗升之水而活我哉？’周曰：‘诺。我且南游吴、越之王，激西江之水而迎子，可乎？’鲋鱼忿然作色曰：‘吾失我常与，我无所处。吾得斗升之水然活耳，君乃言此，曾不如早索我于枯鱼之肆！’」__ 

---

![](assets/audios/27/4.mp3)

任公子为大钩巨缁，五十犗以为饵，蹲乎会稽，投竿东海，旦旦而钓，期年不得鱼。已而大鱼食之，牵巨钩錎没而下，骛扬而奋鬐，白波若山，海水震荡，声侔鬼神，惮赫千里。任公子得若鱼，离而腊之，自制河以东，苍梧以北，莫不厌若鱼者。

---

![](assets/audios/27/5.mp3)

已而后世辁才讽说之徒，皆惊而相告也。夫揭竿累，趣灌渎，守鲵鲋，其于得大鱼难矣；饰小说以干县令，其于大达亦远矣。是以未尝闻任氏之风俗，其不可与经于世亦远矣。

---

![](assets/audios/27/6.mp3)

儒以《诗》、《礼》发冢。大儒胪传曰： __「东方作矣，事之何若？」__ 小儒曰： __「未解裙襦，口中有珠。《诗》固有之曰：‘青青之麦，生于陵陂。生不布施，死何含珠为？’接其鬓，压其顪，儒以金椎控其颐，徐别其颊，无伤口中珠！」__ 

---

![](assets/audios/27/7.mp3)

老莱子之弟子出薪，遇仲尼，反以告曰： __「有人于彼，修上而趋下，末偻而后耳，视若营四海，不知其谁氏之子。」__ 老莱子曰： __「是丘也，召而来！」__ 仲尼至。曰： __「丘！去汝躬矜与汝容知，斯为君子矣。」__ 仲尼揖而退，蹙然改容而问曰： __「业可得进乎？」__ 老莱子曰： __「夫不忍一世之伤，而骜万世之患，抑固窭邪？亡其略弗及邪？惠以欢为骜，终身之丑，中民之行进焉耳，相引以名，相结以隐。与其誉尧而非桀，不如两忘而闭其所誉。反无非伤也，动无非邪也。圣人踌躇以兴事，以每成功。奈何哉其载焉终矜尔！」__ 

---

![](assets/audios/27/8.mp3)

宋元君夜半而梦人被发闚阿门，曰： __「予自宰路之渊，予为清江使河伯之所，渔者余且得予。」__ 元君觉，使人占之，曰： __「此神龟也。」__ 君曰： __「渔者有余且乎？」__ 左右曰： __「有。」__ 君曰： __「令余且会朝。」__ 明日，余且朝。君曰： __「渔何得？」__ 对曰： __「且之网，得白龟焉，其圆五尺。」__ 君曰： __「献若之龟。」__ 龟至，君再欲杀之，再欲活之，心疑，卜之，曰： __「杀龟以卜，吉。」__ 乃刳龟，七十二钻而无遗厕。

---

![](assets/audios/27/9.mp3)

仲尼曰： __「神龟能见梦于元君而不能避余且之网；知能七十二钻而无遗厕，不能避刳肠之患。如是，则知有所困，神有所不及也。虽有至知，万人谋之。鱼不畏网而畏鹈鹕。去小知而大知明，去善而自善矣。」__ 婴儿生无石师而能言，与能言者处也。

---

![](assets/audios/27/10.mp3)

惠子谓庄子曰： __「子言无用。」__ 庄子曰： __「知无用而始可与言用矣。夫地非不广且大也，人之所用容足耳。然则厕足而垫之，致黄泉，人尚有用乎？」__ 惠子曰： __「无用。」__ 庄子曰： __「然则无用之为用也亦明矣。」__ 

---

![](assets/audios/27/11.mp3)

庄子曰： __「人有能游，且得不游乎？人而不能游，且得游乎？夫流遁之志，决绝之行，噫！其非至知厚德之任与！覆坠而不反，火驰而不顾，虽相与为君臣，时也，易世而无以相贱。故曰：至人不留行焉。夫尊古而卑今，学者之流也。且以豨韦氏之流观今之世，夫孰能不波？唯至人乃能游于世而不僻，顺人而不失己，彼教不学，承意不彼。

---

![](assets/audios/27/12.mp3)

目彻为明，耳彻为聪，鼻彻为颤，口彻为甘，心彻为知，知彻为德。凡道不欲壅，壅则哽，哽而不止则跈，跈则众害生。物之有知者恃息，其不殷，非天之罪。天之穿之，日夜无降，人则顾塞其窦。胞有重阆，心有天游。室无空虚，则妇姑勃溪；心无天游，则六凿相攘。大林丘山之善于人也，亦神者不胜。

---

![](assets/audios/27/13.mp3)

德溢乎名，名溢乎暴，谋稽乎誸，知出乎争，柴生乎守，官事果乎众宜。春雨日时，草木怒生，铫耨于是乎始修，草木之到植者过半，而不知其然。

---

![](assets/audios/27/14.mp3)

静然可以补病，眦搣可以休老，宁可以止遽。虽然，若是，劳者之务也，非佚者之所未尝过而问焉。圣人之所以駴天下，神人未尝过而问焉；贤人所以駴世，圣人未尝过而问焉；君子所以駴国，贤人未尝过而问焉；小人所以合时，君子未尝过而问焉。

---

![](assets/audios/27/15.mp3)

演门有亲死者，以善毁，爵为官师，其党人毁而死者半。尧与许由天下，许由逃之；汤与务光天下，务光怒之。纪他闻之，帅弟子而踆于窾水，诸侯吊之三年，申徒狄因以踣河。

---

![](assets/audios/27/16.mp3)

荃者所以在鱼，得鱼而忘荃；蹄者所以在兔，得兔而忘蹄；言者所以在意，得意而忘言。吾安得忘言之人而与之言哉？」__ 