---
marp: true
title: 杂篇 徐无鬼
theme: uncover
paginate: true
---

# 杂篇 徐无鬼

---

![](assets/audios/25/1.mp3)

徐无鬼因女商见魏武侯，武侯劳之曰： __「先生病矣！苦于山林之劳，故乃肯见于寡人。」__ 徐无鬼曰： __「我则劳于君，君有何劳于我？君将盈耆欲，长好恶，则性命之情病矣；君将黜耆欲，掔好恶，则耳目病矣。我将劳君，君有何劳于我？」__ 武侯超然不对。

---

![](assets/audios/25/2.mp3)

少焉，徐无鬼曰： __「尝语君，吾相狗也。下之质，执饱而止，是狸德也；中之质，若视日；上之质，若亡其一。吾相狗，又不若吾相马也。吾相马，直者中绳，曲者中钩，方者中矩，圆者中规，是国马也，而未若天下马也。天下马有成材，若恤若失，若丧其一，若是者，超轶绝尘，不知其所。」__ 武侯大悦而笑。

---

![](assets/audios/25/3.mp3)

徐无鬼出，女商曰： __「先生独何以说吾君乎？吾所以说吾君者，横说之则以《诗》、《书》、《礼》、《乐》，从说之则以金板、六弢，奉事而大有功者不可为数，而吾君未尝启齿。今先生何以说吾君，使吾君说若此乎？」__ 徐无鬼曰： __「吾直告之吾相狗马耳。」__ 女商曰： __「若是乎」__ ？曰： __「子不闻夫越之流人乎？去国数日，见其所知而喜；去国旬月，见其所尝见于国中者喜；及期年也，见似人者而喜矣。不亦去人滋久，思人滋深乎！夫逃虚空者，藜、藋柱乎鼪、鼬之迳，踉位其空，闻人足音跫然而喜矣，而况乎兄弟亲戚之謦咳其侧者乎！久矣夫！莫以真人之言謦咳吾君之侧乎！」__ 

---

![](assets/audios/25/4.mp3)

徐无鬼见武侯，武侯曰： __「先生居山林，食芧栗，厌葱韭，以宾寡人，久矣夫！今老邪？其欲干酒肉之味邪？其寡人亦有社稷之福邪？」__ 徐无鬼曰： __「无鬼生于贫贱，未尝敢饮食君之酒肉，将来劳君也。」__ 君曰： __「何哉？奚劳寡人？」__ 曰： __「劳君之神与形。」__ 武侯曰： __「何谓邪？」__ 徐无鬼曰： __「天地之养也一，登高不可以为长，居下不可以为短。君独为万乘之主，以苦一国之民，以养耳目鼻口，夫神者不自许也。夫神者，好和而恶奸。夫奸，病也，故劳之。唯君所病之，何也？」__ 

---

![](assets/audios/25/5.mp3)

武侯曰： __「欲见先生久矣。吾欲爱民而为义偃兵，可乎？」__ 徐无鬼曰： __「不可。爱民，害民之始也；为义偃兵，造兵之本也。君自此为之，则殆不成。凡成美，恶器也。君虽为仁义，几且伪哉！形固造形，成固有伐，变固外战。君亦必无盛鹤列于丽谯之间，无徒骥于锱坛之宫，无藏逆于得，无以巧胜人，无以谋胜人，无以战胜人。夫杀人之士民，兼人之土地，以养吾私与吾神者，其战不知孰善？胜之恶乎在？君若勿已矣，修胸中之诚，以应天地之情而勿撄。夫民死已脱矣，君将恶乎用夫偃兵哉！」__ 

---

![](assets/audios/25/6.mp3)

黄帝将见大隗乎具茨之山，方明为御，昌宇骖乘，张若、謵朋前马，昆阍、滑稽后车。至于襄城之野，七圣皆迷，无所问涂。适遇牧马童子，问涂焉，曰： __「若知具茨之山乎？」__ 曰： __「然。」__  __「若知大隗之所存乎？」__ 曰： __「然。」__ 黄帝曰： __「异哉小童！非徒知具茨之山，又知大隗之所存。请问为天下。」__ 小童曰： __「夫为天下者，亦若此而已矣，又奚事焉？予少而自游于六合之内，予适有瞀病，有长者教予曰：‘若乘日之车，而游于襄城之野。’今予病少痊，予又且复游于六合之外。夫为天下，亦若此而已。予又奚事焉？」__ 黄帝曰： __「夫为天下者，则诚非吾子之事。虽然，请问为天下。」__ 小童辞。黄帝又问。小童曰： __「夫为天下者，亦奚以异乎牧马者哉？亦去其害马者而已矣。」__ 黄帝再拜稽首，称天师而退。

---

![](assets/audios/25/7.mp3)

知士无思虑之变则不乐，辩士无谈说之序则不乐，察士无淩谇之事则不乐，皆囿于物者也。招世之士兴朝，中民之士荣官，筋力之士矜难，勇敢之士奋患，兵革之士乐战，枯槁之士宿名，法律之士广治，礼教之士敬容，仁义之士贵际。农夫无草莱之事则不比，商贾无市井之事则不比。庶人有旦暮之业则劝，百工有器械之巧则壮。钱财不积则贪者忧，权势不尤则夸者悲。势物之徒乐变，遭时有所用，不能无为也。此皆顺比于岁，不物于易者也，驰其形性，潜之万物，终身不反，悲夫！

---

![](assets/audios/25/8.mp3)

庄子曰： __「射者非前期而中，谓之善射，天下皆羿也，可乎？」__ 惠子曰： __「可。」__ 庄子曰： __「天下非有公是也，而各是其所是，天下皆尧也，可乎？」__ 惠子曰： __「可。」__ 

---

![](assets/audios/25/9.mp3)

庄子曰： __「然则，儒、墨、杨、秉四，与夫子为五，果孰是邪？或者若鲁遽者邪？其弟子曰：‘我得夫子之道矣，吾能冬爨鼎而夏造冰矣。’鲁遽曰：‘是直以阳召阳，以阴召阴，非吾所谓道也。吾示子乎吾道。’于是为之调瑟，废一于堂，废一于室，鼓宫宫动，鼓角角动，音律同矣。夫或改调一弦，于五音无当也，鼓之二十五弦皆动，未始异于声，而音之君已。且若是者邪？」__ 

---

![](assets/audios/25/10.mp3)

惠子曰： __「今夫儒、墨、杨、秉，且方与我以辩，相拂以辞，相镇以声，而未始吾非也，则奚若矣？」__ 庄子曰： __「齐人蹢子于宋者，其命阍也不以完，其求鈃锺也以束缚，其求唐子也而未始出域，有遗类矣夫！楚人寄而蹢阍者，夜半于无人之时而与舟人斗，未始离于岑，而足以造于怨也。」__ 

---

![](assets/audios/25/11.mp3)

庄子送葬，过惠子之墓，顾谓从者曰： __「郢人垩慢其鼻端若蝇翼，使匠石斫之。匠石运斤成风，听而斫之，尽垩而鼻不伤，郢人立不失容。宋元君闻之，召匠石曰：‘尝试为寡人为之。’匠石曰：‘臣则尝能斫之。虽然，臣之质死久矣。’自夫子之死也，吾无以为质矣，吾无与言之矣。」__ 

---

![](assets/audios/25/12.mp3)

管仲有病，桓公问之曰： __「仲父之病病矣，可不谓云，至于大病，则寡人恶乎属国而可？」__ 管仲曰： __「公谁欲与？」__ 公曰： __「鲍叔牙。」__ 曰： __「不可。其为人，洁廉善士也，其于不己若者不比之；又一闻人之过，终身不忘。使之治国，上且钩乎君，下且逆乎民。其得罪于君也，将弗久矣。」__ 公曰： __「然则孰可？」__ 对曰： __「勿已，则隰朋可。其为人也，上忘而下畔，愧不若黄帝而哀不己若者。以德分人谓之圣，以财分人谓之贤。以贤临人，未有得人者也；以贤下人，未有不得人者也。其于国有不闻也，其于家有不见也。勿已，则隰朋可。」__ 

---

![](assets/audios/25/13.mp3)

吴王浮于江，登乎狙之山。众狙见之，恂然弃而走，逃于深蓁。有一狙焉，委蛇攫搔，见巧乎王王射之，敏给搏捷矢。王命相者趋射，狙执死。王顾谓其友颜不疑曰： __「之狙也，伐其巧、恃其便，以敖予，以至此殛也。戒之哉！嗟乎，无以汝色骄人哉！」__ 颜不疑归而师董梧，以助其色，去乐辞显，三年而国人称之。

---

![](assets/audios/25/14.mp3)

南伯子綦隐几而坐，仰天而嘘。颜成子入见曰： __「夫子，物之尤也。形固可使若槁骸，心固可使若死灰乎？」__ 曰： __「吾尝居山穴之中矣。当是时也，田禾一覩我，而齐国之众三贺之。我必先之，彼故知之；我必卖之，彼故鬻之。若我而不有之，彼恶得而知之？若我而不卖之，彼恶得而鬻之？嗟乎！我悲人之自丧者，吾又悲夫悲人者，吾又悲夫悲人之悲者，其后而日远矣。」__ 

---

![](assets/audios/25/15.mp3)

仲尼之楚，楚王觞之，孙叔敖执爵而立，市南宜僚受酒而祭曰： __「古之人乎！于此言已。」__ 曰： __「丘也闻不言之言矣，未之尝言，于此乎言之。市南宜僚弄丸而两家之难解，孙叔敖甘寝秉羽而郢人投兵。丘愿有喙三尺。」__ 

---

![](assets/audios/25/16.mp3)

彼之谓不道之道，此之谓不言之辩。故德总乎道之所一，而言休乎知之所不知，至矣。道之所一者，德不能同也；知之所不能知者，辩不能举也。名若儒、墨而凶矣。故海不辞东流，大之至也。圣人并包天地，泽及天下，而不知其谁氏。是故生无爵，死无諡，实不聚，名不立，此之谓大人。

---

![](assets/audios/25/17.mp3)

狗不以善吠为良，人不以善言为贤，而况为大乎！夫为大不足以为大，而况为德乎！夫大备矣，莫若天地；然奚求焉，而大备矣。知大备者，无求、无失、无弃，不以物易己也。反己而不穷，循古而不摩，大人之诚。

---

![](assets/audios/25/18.mp3)

子綦有八子，陈诸前，召九方歅曰： __「为我相吾子，孰为祥？」__ 九方歅曰： __「捆也为祥。」__ 子綦瞿然喜曰： __「奚若？」__ 曰： __「捆也将与国君同食以终其身。」__ 子綦索然出涕曰： __「吾子何为以至于是极也！」__ 九方歅曰： __「夫与国君同食，泽及三族，而况父母乎？今夫子闻之而泣，是御福也。子则祥矣，父则不祥。」__ 

---

![](assets/audios/25/19.mp3)

子綦曰： __「歅！汝何足以识之？而捆祥邪，尽于酒肉，入于鼻口矣。而何足以知其所自来？吾未尝为牧而牂生于奥，未尝好田而鹑生于宎，若勿怪，何邪？吾所与吾子游者，游于天地。吾与之邀乐于天，吾与之邀食于地；吾不与之为事，不与之为谋，不与之为怪；吾与之乘天地之诚而不以物与之相撄，吾与之一委蛇而不与之为事所宜。今也然有世俗之偿焉！凡有怪徵者，必有怪行。殆乎！非我与吾子之罪，几天与之也！吾是以泣也。」__ 

---

![](assets/audios/25/20.mp3)

无几何而使捆之于燕，盗得之于道，全而鬻之则难，不若刖之则易，于是乎刖而鬻之于齐，适当渠公之街，然身食肉而终。

---

![](assets/audios/25/21.mp3)

啮缺遇许由，曰： __「子将奚之？」__ 曰： __「将逃尧。」__ 曰： __「奚谓邪？」__ 曰： __「夫尧，畜畜然仁，吾恐其为天下笑。后世其人与人相食与！夫民不难聚也，爱之则亲，利之则至，誉之则劝，致其所恶则散。爱利出乎仁义，捐仁义者寡，利仁义者众。夫仁义之行，唯且无诚，且假乎禽贪者器。是以一人之断制利天下，譬之犹一覕也。夫尧知贤人之利天下也，而不知其贼天下也，夫唯外乎贤者知之矣。」__ 

---

![](assets/audios/25/22.mp3)

有暖姝者，有濡需者，有卷娄者。

---

![](assets/audios/25/23.mp3)

所谓暖姝者，学一先生之言，则暖暖姝姝而私自说也，自以为足矣，而未知未始有物也，是以谓暖姝者也。

---

![](assets/audios/25/24.mp3)

濡需者，豕虱是也。择疏鬣，自以为广宫大囿，奎蹄曲隈，乳闲股脚，自以为安室利处，不知屠者之一旦鼓臂、布草、操烟火，而己与豕俱焦也。此以域进，此以域退，此其所谓濡需者也。

---

![](assets/audios/25/25.mp3)

卷娄者，舜也。羊肉不慕蚁，蚁慕羊肉，羊肉膻也。舜有膻行，百姓悦之，故三徙成都，至邓之虚而十有万家。尧闻舜之贤，举之童土之地，曰冀得其来之泽。舜举乎童土之地，年齿长矣，聪明衰矣，而不得休归，所谓卷娄者也。

---

![](assets/audios/25/26.mp3)

是以神人恶众至，众至则不比，不比则不利也。故无所甚亲，无所甚疏，抱德炀和，以顺天下，此谓真人。于蚁弃知，于鱼得计，于羊弃意。以目视目，以耳听耳，以心复心，若然者，其平也绳，其变也循。古之真人，以天待之，不以人入天。

---

![](assets/audios/25/27.mp3)

古之真人，得之也生，失之也死；得之也死，失之也生。药也，其实堇也。桔梗也，鸡壅也，豕零也，是时为帝者也，何可胜言！

---

![](assets/audios/25/28.mp3)

句践也以甲楯三千，栖于会稽。唯种也能知亡之所以存，唯种也不知身之所以愁。故曰：鸱目有所适，鹤胫有所节，解之也悲。故曰：风之过河也有损焉，日之过河也有损焉。请只风与日相与守河，而河以为未始其撄也，恃源而往者也。故水之守土也审，影之守人也审，物之守物也审。

---

![](assets/audios/25/29.mp3)

故目之于明也殆，耳之于聪也殆，心之于殉也殆。凡能其于府也殆，殆之成也不给改。祸之长也兹萃，其反也缘功，其果也待久。而人以为己宝，不亦悲乎！故有亡国戮民无已，不知问是也。

---

![](assets/audios/25/30.mp3)

故足之于地也践，虽践，恃其所不蹍而后善博也；人之于知也少，虽少，恃其所不知而后知天之所谓也。知大一，知大阴，知大目，知大均，知大方，知大信，知大定，至矣。大一通之，大阴解之，大目视之，大均缘之，大方体之，大信稽之，大定持之。

---

![](assets/audios/25/31.mp3)

尽有天，循有照，冥有枢，始有彼。则其解之也似不解之者，其知之也似不知之也，不知而后知之。其问之也，不可以有崖，而不可以无崖。颉滑有实，古今不代，而不可以亏，则可不谓有大扬搉乎！阖不亦问是已，奚惑然为！以不惑解惑，复于不惑，是尚大不惑。